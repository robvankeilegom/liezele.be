---
title: "Fort Van Liezele"
date: 2020-06-12T17:43:11+02:00
image: "images/fort-van-liezele.jpg"
bg_image: "images/fort-van-liezele.jpg"
tags:
- "Over Liezele"
---
## Fort Van Liezele

Tussen de dorpskernen van Puurs en Liezele, ligt onder een smaragdgroene sluier verscholen een betonnen mastodont.
De vesting met bouwjaar 1908, is nu het best bewaarde en meest complete fort van de voormalige vesting Antwerpen.

Heden wordt het door de gemeente Puurs en de vzw Fort Liezele gerestaureerd.
Sinds 1995 geklasseerd als monument, wordt het Fort van Liezele stelselmatig opnieuw (her)ingericht naar zijn oorspronkelijke functies in 1914 en 1940.
Musea met authentiek materiaal, commandoposten, troepenkamers, infirmerie, geschutsopstellingen en een gepantserde waarnemingspost zijn enkele van de vele bezienswaardigheden.

Het fort diende ook als filmlocatie voor " De Hel van Tanger" en de serie " De Smaak van De Keyser".

### Geschiedenis

In 1906 werd er beslist tot de bouw. Het fort behoorde tot de grote verdedigingsgordel rond Antwerpen, die van de stad één van de grootste vestingen van Europa maakte.
Nadat de werken door de firma Bolsée waren uitgevoerd, stonden er in een straal van 20 km meer dan dertig forten en veldschansen.
In augustus 1914 brak de Eerste Wereldoorlog uit.
De Belgische forten waren niet opgewassen tegen de Duitse artillerie. De forten van Walem en Sint-Katelijne-Waver werden na enkele dagen beschieting overgegeven.
Dit was het sein voor de volledige instorting van het verdedigingssysteem te Antwerpen.
De andere forten werden door de omtrekkende beweging van het Duitse leger totaal geïsoleerd.
Op 10 oktober 1914 leverde commandant Fiévez het fort van Liezele over aan de Duitse onderhandelaars.

Na de Eerste Wereldoorlog werd het fort van Liezele van 1920 tot 1924 aangewend als kazerne. Daarna bleef het tot 1939 zonder werkelijke bestemming

In 1939, een jaar voor het uitbreken van de Tweede Wereldoorlog wordt het fort omgebouwd; er worden mitrailleurs geplaatst, de koepels worden weggenomen en een aantal lokalen gasvrij gemaakt.

Op 10 mei 1940 vallen de Duitsers opnieuw België binnen. Tijdens de veldtocht van mei 1940 vinden geen gevechten plaats rond het fort.

Tijdens de Tweede Wereldoorlog bezetten de Duitsers het fort en richten het in als een depot.

> site: [fortliezele.be](http://www.fortliezele.be)
