---
title: "Kapelletjes"
date: 2020-06-15T13:31:52+02:00
type: "featured"
tags:
- "Over Liezele"
---
### O.L.V van gedurende bijstand
Ook genoemd : Kapelleke van 't achtersa

![O.L.V van gedurende bijstand](/images/kapelletjes/olv-van-gedurende-bijstand.jpg)

Gebouwd in 1870, waarna in 1976 de binnenzijde gedeeltelijk hersteld werd. Begin jaren 80 werd het dakgebinte vervangen door een plaatselijke firma.
Het gebouw is opgetrokken in rode baksteen met zwarte stenen in kruisvorm en onderaan verwerkt met een grijsblauw geschilderde plint.
Boven de deur staat op een wit vlak een kruis afgebeeld met speer, stok en spons.
Voor de ingang staat het “ Salve “ wat in het Latijn   “gegroet” betekent.
Binnen in een nis staan de woorden te lezen in smeedijzeren letters: “ O.-L.-V. van Gedurende Bijstand “.
Achter een hek staat een Mariabeeld met Jezus op de linkerarm. Maria draagt een goudgeel kleed en blauwe mantel, die versierd is met gouden lelies. Achter glas en onder een glazen stolp staat een Heilig Hartbeeld.
Vroeger werd er op 15 augustus aan deze kapel een mis opgedragen. Nu kan men een gans jaar door individueel het mooie kapelletje bezoeken, er bidden en een kaarsje laten branden.

### O.L.V ter Koorts
Ook genoemd : het Wolfskapelletje en de Koortskapel.

![O.L.V ter Koorts](/images/kapelletjes/olv-ter-koorts.jpg)

Deze kapel, toegewijd aan Onze-Lieve-Vrouw van Koorts,  staat aan de Dendermondsesteenweg in Liezele (Puurs). Oorspronkelijk stond hier een kleine veldkapel in bak- en zandsteenstijl, opgericht door J. Uvens, eigenaar van het kasteel 't Steentje, dat gelegen was tussen het Hof ter Bollen en Schemelbert.
Hij liet de kapel in 1643 oprichten nadat zijn dochtertje genezen was van de koorts.
De oude kapel werd in de 19de eeuw volledig ingekapseld in een nieuwe, grotere kapel.
De witstenen voorgevel van het oude kapelletje, die zich sindsdien binnen in de kapel bevindt, draagt het jaartal 'Anno 1643' en het schild van de opdrachtgever.
De kapel werd in 1947 heropgebouwd naar een ontwerp van  A. Adriaensens .
In 1998 werd de kapel beschermd als monument


### O.L.V van Lourdes
Ook genoemd : 't wit kapelleke

![O.L.V van Lourdes](/images/kapelletjes/olv-van-lourdes.jpg)

Op initiatief van pastoor A. Bellemans werd deze kapel als herinnering aan de verschijning van Maria in Lourdes in 1954 gebouwd.
De kapel is drie Pannen breed (ongv. 60 cm), wit geschilderd met blauwe tralies en een kruis bovenop.
Daartussen is een ruitvormige steen ingemetseld met de jaartallen 1854 en 1954.
O-.L.-Vrouw van Lourdes is ongeveer 70 cm groot, wit gekleed met een blauwe gordel.
Haar handen gevouwen met een rozenkrans op haar rechter arm.
De bewoners van de buurt kwamen er vroeger bidden ..


### O.L.V Lourdesgrot

![O.L.V Lourdesgrot](/images/kapelletjes/olv-lourdes-grot.jpg)

In de jaren vijftig opgericht door de meester P. De Wit.
Het rotswerk is uitgevoerd door Tondelier uit Oude God.
O.-L.-Vrouw van Lourdes is gans in het wit gekleed, met een blauwe gordelband. Het beeld werd herschilderd in 1991.
De grot stond achter de kerk tot 2019.
